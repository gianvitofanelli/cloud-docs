Riferimenti internazionali
---------------------------

.. include:: /banner.rst

Strategia Cloud nei paesi europei
~~~~~~~~~~~~~~~~~~~~~~~~~~~~~~~~~

Nel **Regno Unito** è stato lanciato, a partire dal 2011, il Programma G-Cloud,
per diffondere l’utilizzo del cloud tramite una serie di accordi quadro, uno
store online di servizi cloud ed un’iniziativa di consolidamento dei data
center. Gli accordi quadro – finalizzati alla semplificazione della fornitura di
servizi cloud alle pubbliche amministrazioni da parte di operatori privati –
consentono alle stesse PA di selezionare dallo store i servizi richiesti e
concludere accordi di fornitura senza dover completare l’intero iter relativo
all’assegnazione di appalti tramite bando pubblico. A fine 2016, gli accordi
conclusi tramite lo store avevano superato 1,5 miliardi di sterline, con
risparmi stimati in 339 milioni di sterline nel biennio 2016/17. Rispetto al
consolidamento dei data center, il censimento ha identificato 220 strutture
pubbliche. È attualmente in corso la fase di razionalizzazione, da completarsi
entro il 2020, che prevede una riduzione dei costi stimata in circa 300 milioni
di sterline all’anno.

`UK Government Cloud First policy
<https://www.gov.uk/guidance/government-cloud-first-policy>`_

`UK Government Cloud Strategy
<https://assets.publishing.service.gov.uk/government/uploads/system/uploads/attachment_data/file/266214/government-cloud-strategy_0.pdf>`_

In **Germania** il cloud è uno dei pilastri della strategia di *information and
communication technology* del governo federale (2010), lanciata con l’obiettivo
di facilitare la diffusione presso le imprese. Tematiche come sicurezza dei
dati, qualità del servizio, facilità di integrazione e standard aperti sono
state invece inclusi nel *Cloud Computing Action Programme*. Iniziative più
recenti quali la *Sharing Government IT – Bundescloud* (2015) hanno previsto il
consolidamento applicativo all’interno di un cloud federale ad architettura
privata, e il consolidamento operativo delle infrastrutture all’interno di una
rete di proprietà pubblica, la *ITZbund*. È stata prevista anche la gestione
centralizzata del procurement, coordinato sempre più in modalità digitale,
questo tema è stato poi ripreso anche dall’iniziativa *Digital Administration
2020*.

`Germany Cloud Computing
<https://gettingthedealthrough.com/area/100/jurisdiction/11/cloud-computing-germany/>`_

In **Francia** è stata creata una *joint venture* Pubblico-Privato, che si
chiama Andromede, e di cui fanno parte anche France Telecom-Orange, Thales e
Dassault Systèmes. Per la “nuvola” lo Stato francese ha deciso di investire la
quota più alta nell’alleanza, 135 milioni di euro, grazie ai quali acquisire una
partecipazione del 33% mentre Orange e Dassault hanno investito 60 milioni di
euro ciascuna, acquisendo una partecipazione del 26,7%, mentre Thales ha
investito 30 milioni per una quota del 13,3%.

Pensata con l’obiettivo di fornire un cloud sicuro e “nazionale” per il settore
pubblico e per le imprese, l’iniziativa ha subito numerose interruzioni. A
partire dal 2014 è stata sviluppata una piattaforma di cloud interministeriale
per fornire IaaS e PaaS per ministeri e amministrazione centrale, utilizzando
architetture ibride. La piattaforma utilizzerà cloud privato operato da terzi
per i dati sensibili, e cloud pubblico per sviluppi.

A livello nazionale, inoltre, nel 2012 è stato lanciato il progetto RIE (*Réseau
interministériel de l’état*), per razionalizzare le varie reti in un’unica
infrastruttura capace di collegare tutte le amministrazioni della PA.
Attualmente raggiunge più di 11.500 siti e 18 entità ministeriali.

Ad oggi è disponibile una `piattaforma di e-government
<https://www.service-public.fr/>`_ che offre servizi ai cittadini e alla
pubblica amministrazione. Ai cittadini la piattaforma web offre informazioni su
tasse, lavoro, immobili, mentre offre alle PA un cloud inter-ministeriale con
servizi di tipo IaaS, PaaS, SaaS basato su un modello di cloud ibrido. 

`Service Public <https://www.service-public.fr>`_

Anche la **Spagna** si è mossa sul versante della diffusione del cloud nella
pubblica amministrazione, lanciando nel 2011 l’iniziativa SARA. Il progetto
consiste nella creazione di una rete che collega amministrazioni centrali,
regionali e locali fornendo servizi di SaaS (Software as a service) e IaaS
(Infrastructure as a service) per le amministrazioni locali. L’infrastruttura,
nata come architettura privata, verrà convertita progressivamente in cloud
ibrido, aggiungendo nodi pubblici ai nodi privati e la fornitura di servizi
aperti al pubblico anche in modalità PaaS.

SARA offriva inizialmente soprattutto IaaS e SaaS per comunicazione,
reportistica, fatturazione elettronica, resource management, incident
management.

L’utilizzo di SARA è però aumentato negli anni con l’aumento del numero di
servizi SaaS offerto agli enti e ai cittadini. Attualmente i servizi offerti
includono anagrafe, tassazione, residenza, servizi sociali, disoccupazione,
catasto ecc., e ne fanno un uso massivo gli Enti Locali. Si stima che a fine
2016 (Fonti OBSAE - 2016) circa il 93% della popolazione usufruisce dei servizi
cloud.

`Portal de Administración Electrónica
<https://administracionelectronica.gob.es/pae_Home#.WwKYlYiFOUk>`_

Strategia cloud negli USA
~~~~~~~~~~~~~~~~~~~~~~~~~

Per quanto riguarda altri scenari internazionali merita una citazione
l’esperienza statunitense (**US Department of Interior**).

   *"The Cloud First Strategy plays a pivotal role in helping the Federal
   Government close the productivity gap between the public and private
   sectors."*

`The Cloud First Strategy
<https://www.dhs.gov/sites/default/files/publications/digital-strategy/federal-cloud-computing-strategy.pdf>`_,
su iniziativa della stessa Casa Bianca, è stata avviata fin dal 2011. È un
insieme di politiche organizzative e linee guida tecnologiche definite per
accelerare la crescita del cloud, considerato come la soluzione più efficace per
garantire la sicurezza e il valore degli investimenti ICT.

La Pubblica Amministrazione Statunitense ha accelerato sul cloud per i rilevanti
risultati economici ottenuti dalle imprese che si sono consolidate intorno a un
gruppo molto selezionato di grandi fornitori di cloud, guidando poi il governo a
spingere le Agenzie governative verso la medesima direzione.

A fine 2016, dei quasi 10.600 data center delle Agenzie federali esistenti nel
2010, ne sono stati chiusi oltre 3mila. Su 24 agenzie federali, i Dipartimenti
di Agricoltura, Difesa, Interno e Tesoro rappresentano l’84% delle chiusure.
Diciannove agenzie hanno riferito di aver raggiunto un risparmio di 2,8 miliardi
di dollari in termini di costi operativi e di spese in conto capitale tra il
2011 e il 2015, e hanno spostato i carichi di lavoro nel cloud.

`The Cloud First Strategy <https://www.doi.gov/cloud/strategy>`_
